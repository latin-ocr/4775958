31

aliquo nomine ornasset: deinde vero, id quod multo gravius videtur, quamquam certis·
simum est verbo ultoris eum significari qui recitantibus vicissim sua carmina recitet
eosque ita quodammodo puniat, unusquisque tamen facillime sentiet illo vocabulo ne per
jocum quidem significari posse ullum poetam recitantem nisi eum quem pertaesum sit
alterius carmina audire. Atqui Virgilium, Varium, Tibullum non modo amabat atque
diligebat Horatius ‚ sed non ita eos laedere poterat ut coram omnibus diceret se taeduisse
audire eorum carmina. Omissa igitur ista interpretatione sic versus explicandus est: qu
quem isti vocant scriptorum nobilium i. e. nobili loco natorum auditorem, non diqnor etc. Nam
sine dubio magnam invidiam conflaverat Horatio, quod apud principes illos viros qui ad
voluptatem tantum artem exercebant versabatur atque frequens erat et eorum laude
contentus grammaticas tribus despiciebat. Itaque eum obtrectatores contumeliae causa
nobilium scriptorum auditorem et ultorem vocaverant: ipse vero cum superbia quadam
illud cognomen hoc loco sibi vertit virtuti atque honori. Sic omnia commodissime
dicta sunt.

lam vero finem faciamus hujus epistolae criticae. Quae si Tibi forte uberiore
filo quam elegantiore videatur esse: nolui opus exigere quod per se ut ita dicam staret
atque artificii instar legentium animos delectaret sententiarum et verborum pulcritudine,
sed Tibi, vir clarissime, me applicans perlustrando egregium Tuum librum ea potissimum
tractare volui, quae etiam a Te minus recte intellecta ego explicare posse milii viderer.
Quidquid igitur his litteris mandavi, ad accuratiorem Horatii interpretationem id velim
valere. Quodsi haec qualiscunque epistola, qua admiratione Tui est perfusa, Te paullulum
incitet ad accelerandam alterius Epistolarum libri editionem et ad parandam ultro novam
Satirarum interpretationem parem egregiae illi carminum Horatianorum editioni quam
nuper Nauckius, vir doctissimus, paravit: optimum eum hujus libelli fructum habebo —-
interim has annotatiunculas ea qua soles humanitate atque indulgentia, quaeso, accipias.
Vale, vir clarissime.

Dabam PLOENAE die XX mensis Martii a. MDCCCLVll.

